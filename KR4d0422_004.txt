# -*- mode: mandoku-view; -*-
#+TITLE: 藏春集
#+DATE: 2015-08-25 00:08:31.979519
#+PROPERTY: ID KR4d0422
#+PROPERTY: BASEEDITION WYG    
#+PROPERTY: JUAN 卷四
<pb:KR4d0422_WYG_004-1a>¶
欽定四庫全書¶
　藏春集卷四¶
　　　　　　　　　　　　元　劉秉忠　撰¶
　七言絕句¶
　　遣懷¶
靜守窮廬事不侵閒中一日抵千金傍人自任多評論¶
此是寥休道者心¶
　　曉行¶
<pb:KR4d0422_WYG_004-1b>¶
向曉春風暖更清殘星和月落孤城金烏飛上扶桑樹¶
先是東方一片明¶
　　中秋月¶
月宫丹桂影婆娑簾捲珠樓讌素娥縱有開元遺譜在¶
人間難覔紫雲歌¶
　　過界牆¶
地老天荒雪亦蒼車頭軋軋轉羊腸短衣蓬鬢沙陀路¶
一嵗三畨過界牆¶
<pb:KR4d0422_WYG_004-2a>¶
　　有懷遂長老十一首¶
香火僧齋闕靜縁黄塵導路又三年故人不似青山色¶
擡起頭來在眼前¶
小院桃花晝掩扉東風輭輭日遲遲兩鄉莫恨闗山隔¶
自是人生有别離¶
東園花栁照青春野客閒陪賞翫人望見城南山色好¶
卻囘騎馬入紅塵¶
掃地焚香應接餘翠雲盤結滿窮廬閒人不解謀生事¶
<pb:KR4d0422_WYG_004-2b>¶
翻過牀頭幾册書¶
雨過幽庭長綠苔東風時為掃塵埃無人曾見春來處¶
門外桃花只自開¶
河漢西流斗柄横爐烟飛動月華清陽春不恨無人和¶
靜裏歌來只自聽¶
山疊崔嵬水渺茫故人萬里未相忘飄零更借天邊鴈¶
獨駕秋風不入行¶
孤城寒角噎南樓黄葉闗山過鴈秋憶起滹沱相别處¶
<pb:KR4d0422_WYG_004-3a>¶
一窻風雨夢西州¶
軒外夭桃手自栽卧看花落與花開有人來問西來意¶
笑指蒼烟惹緑苔¶
堂上笙歌醉耳紅牡丹香散一簾風謝家鸚鵡金籠裏¶
笑殺池邊綠繼翁¶
半生鞍馬逐風塵鏡裏流年白髪新自是功名有歸處¶
等閒不肯逐閒人¶
　　讀遺山詩十首¶
<pb:KR4d0422_WYG_004-3b>¶
劍氣從教犯斗牛百川横放海難收九天直上無凝滯¶
更看銀河一𣲖流¶
鶴揚清唳過華亭銀漢無聲轉玉繩夢斷一軒明月在¶
令人心似玉壺氷¶
編排一字有髙卑就者功夫作者知自古文章貴辭達¶
蘇黄意不在新竒¶
公論元無擅否臧過情聲聞可承當杜詩韓筆難書字¶
不待人言自發揚¶
<pb:KR4d0422_WYG_004-4a>¶
北里笙歌勸酒杯南隣門巷冷如灰秋風萬里方揺落¶
呌殺孤鴻春不囘¶
青雲髙興入冥搜一字非工未肯休直到雪消冰泮後¶
百川春水自東流¶
情發聲調節作文温柔敦厚見詩真離騷九變能堪尚¶
屈宋前頭更有人¶
兩岸桃花夾醉鄉春江渺渺月茫茫諸仙詩思難籠罩¶
仰羨雲霄孤鳳凰¶
<pb:KR4d0422_WYG_004-4b>¶
秋風夜雨布衣單破屋猶憂天下寒不料世人多莽鹵¶
久教吾道屬艱難¶
雲霞閃爍動霓旌轟磕征鼙震地聲千里折衝歸指畫¶
將壇孫子獨論兵¶
　　三月¶
背隂花木錦成叢幽谷鶯啼上苑中李白桃紅楊栁綠¶
天涯無處不春風¶
　　續山谷焚香¶
<pb:KR4d0422_WYG_004-5a>¶
險心萬仞晝冥冥躁欲紛紛動五兵誰會焚香黄魯直¶
出門一笑大江横¶
　　癡坐¶
青春縁底忙忙去白髪無端續續生自笑行藏多錯料¶
卻將癡坐學忘情¶
　　淡中¶
瀟瀟洒洒水雲鄉擾擾膠膠名利場世味覺來真嚼蠟¶
澹中服過味如糖¶
<pb:KR4d0422_WYG_004-5b>¶
　　夏夜¶
天星不見黑雲垂一夜轟雷雨雪飛睡起隂雲寒栗烈¶
夏衣猶自是冬衣¶
　　夢囘¶
心上無塵世上仙北軒髙挂自由眠正當午夢醒時節¶
竹裏棊聲到枕邊¶
　　春思¶
江梅零落玉枝空草草花花上苑中桃李不言春不管¶
<pb:KR4d0422_WYG_004-6a>¶
緑情紅思滿東風¶
　　留燕¶
銜泥舊燕壘新巢來往如辭曲折勞蝸舎雖微足容爾¶
畫梁爭得幾多髙¶
　　暮春¶
百花眼底亂飄零緑滿池塘草又生絕色海棠春也妬¶
况他風雨本無情¶
　　齋中¶
<pb:KR4d0422_WYG_004-6b>¶
閒來長把自心平寸地人間萬事萌好惡自先欺不得¶
休論暗室有神明¶
　　為宋義甫言書三首¶
轉腕不圓焉解草立毫未正漫為真須因規矩忘規矩¶
才得縱横似古人¶
書法晉人多得妙右軍筆陣獨縱横鵝頭轉處無凝滯¶
一段風流老更成¶
張君筆法入神趣顛草翻藏古篆風枯樹晩鴉棲未遍¶
<pb:KR4d0422_WYG_004-7a>¶
忽看雲海起羣鴻¶
　　感興九首¶
千羽無由息戰爭讀書空有未忘情倐然獨坐穹廬裏¶
安得人心自太平¶
人間萬事不能周自省無虧豈有憂聞道春風和氣裏¶
大家都好展眉頭¶
殘星落盡東方明夜氣消沈萬事生誰信道人心似水¶
無時無節不澄清¶
<pb:KR4d0422_WYG_004-7b>¶
敬防暴慢禮防身横逆來加莫要嗔萬物分明偹於我¶
儻能克己自歸仁¶
河横斗轉三更夜秋月亭亭影未斜一段光明如許大¶
等閒休遣亂雲遮¶
百年身世寄蘧廬萬事無心自破除一炷古香清靄裏¶
靜來重展案頭書¶
善無不顯惡難藏天網恢恢有弛張牙齒落殘舌尚在¶
誰知柔弱勝剛强¶
<pb:KR4d0422_WYG_004-8a>¶
元精不逐物虛盈天地誰能踐此形萬物凋枯嵗寒後¶
庭前松栢只青青¶
周流元氣不嘗停晝夜相推有晦明一屈一伸天地理¶
銀蟾西沒日東生¶
　　歸來¶
鞍馬生平談笑間歸來贏得鬢毛斑紅塵只在南窻外¶
收得身心一榻閒¶
　　春曉¶
<pb:KR4d0422_WYG_004-8b>¶
海棠微露濕胭脂楊栁輕風弄碧絲一片春光都是恨¶
佳人睡起倚樓時¶
　　秋望¶
白沙汀渚近漁村蘋蓼花邊鷗鷺羣老鶴得秋猶勁健¶
九皋飛起入青雲¶
　　過田家¶
栁映長堤水浸沙夏初騎馬過田家鳴鳩喚住西山雨¶
桑葉如雲麥始花¶
<pb:KR4d0422_WYG_004-9a>¶
　　春望¶
濛濛小雨浥芳塵一片花光眼底新山色隔烟無忽有¶
故教凝佇倚樓人¶
　　山洞桃花¶
山村路僻客來稀紅杏梢頭掛酒旗洞裏桃花人不見¶
春心春色只春知¶
　　新開牡丹¶
四月新來三月還一春光景鏡中看東風也逐情濃處¶
<pb:KR4d0422_WYG_004-9b>¶
吹落桃花放牡丹¶
　　雨過登樓¶
錦里春光曉望中雨餘花潤草蒙茸青山尙在浮烟裏¶
樓上分明見幾峰¶
　　宫中曲¶
簾捲東風户半開閒庭烟鎻緑紋苔海棠花上黄昏月¶
曾照金鸞幾度來¶
　　駞車行¶
<pb:KR4d0422_WYG_004-10a>¶
駞頂丁當響巨鈴萬重軋軋一齊鳴當年不離沙陀地¶
輾斷金原皷笛聲¶
　　送竇先生因所借陶詩為贐¶
養老須開十頃地求凰應長九苞兒莫還兩冊淵明集¶
便當今朝送别詩¶
　　小溪¶
小溪流水碧如油終日忘機羨白鷗兩岸桃花春色裏¶
可能容個釣魚舟¶
<pb:KR4d0422_WYG_004-10b>¶
　　憶遂通長老三首¶
年來癡坐百無為絕體𤣥㣲卻自㣲此意塞鴻傳不到¶
黄爐青縷漫南飛¶
去年抵枕過三冬别後闗河邈萬重桃李多花易零落¶
青青羨殺嵗寒松¶
一半佳山未見分平生行止不堪云又逢明月當三五¶
滿眼清光似對君¶
　　為大覺中言詩四首¶
<pb:KR4d0422_WYG_004-11a>¶
水平忽有驚人浪蓋是因風擊起來造語若能知此意¶
不須特地騁竒才¶
七情六義一心中言語還因感處通李杜蘇黄無二律¶
後生徒苦立家風¶
清雄騷雅因題賦古律篇章逐變生一字莫教無下落¶
有情還似不能情¶
四時迭運方成嵗萬物交參始是文須信乾坤常肅靜¶
龍吟虎嘯自風雲¶
<pb:KR4d0422_WYG_004-11b>¶
　　晚眺¶
長歌短詠流年裏逺眺登髙夕照邊不見南山真面目¶
一川秋水淡林烟¶
　　晴望¶
樓頭凝眺倚晴暉山勢長林水附堤燕子雙雙銜不遍¶
鳳凰城裏落花泥¶
　　期飲¶
天上日迴牛女度人間春滿鳳凰城謫仙不飲杯中醁¶
<pb:KR4d0422_WYG_004-12a>¶
閒殺花前好月明¶
　　溪上¶
蘆花逺映釣舟行漁笛時聞三兩聲一陣西風吹雨散¶
夕陽還在水邊明¶
　　春睡¶
桃李爭開眼倦開十分春睡若嬰孩每於濃處嗔人喚¶
恐礙周公入夢來¶
　　訪處士不遇二首¶
<pb:KR4d0422_WYG_004-12b>¶
山水分明圖畫展烟霞散倒洞湖開何須更見幽人面¶
覽此還家不漫來¶
漁舟散去釣綸收一片殘陽在樹頭誰與騷人消逺思¶
倚樓獨自看川流¶
　　山林¶
鐘鼎於人殊不惡山林在我固當然東風掃盡庭前雪¶
芳草青青又一年¶
　　年來¶
<pb:KR4d0422_WYG_004-13a>¶
本存實志閒終老卻被虚名誤半生甚喜年來得書看¶
小齋清洒紙窻明¶
　　行中小憩¶
水邊下馬憩斯須從者相催急又趨自笑不如灘上鳥¶
飛來飛去只由渠¶
　　寄中山乾明寺主¶
十年朔漠走風塵今日乾明伴水雲長老周旋待賓客¶
僧中也有孟嘗君¶
<pb:KR4d0422_WYG_004-13b>¶
　　寄長安友人¶
梧桐葉盡菊花殘賴有青松保嵗寒騷客題詩滿河朔¶
可無一句到長安¶
　　詠海印居士幽居四首¶
東西院映千竿竹南北池開萬朶蓮人在丹青圖畫上¶
不勞雲海覔神仙¶
草枯不整登山屐蓮盡空閒泛水舟旋撥瓮頭新熟酒¶
淵明醉倒菊花秋¶
<pb:KR4d0422_WYG_004-14a>¶
嚴冬無色物歸根凍栁枯荷各任真紅翠許多何處去¶
翁言今巳屬藏春¶
春日鶯啼緑楊樹夏天人賞白蓮花請君試自南頭數¶
城市山林第一家¶
　　清明後一日過懷來¶
居庸春色限燕臺山杏凝寒花未開驛馬蕭蕭雲日晚¶
一川風雨過懷來¶
　　近詩¶
<pb:KR4d0422_WYG_004-14b>¶
詩如雜劇要鋪陳逺自生疎近自新本欲出塲無好絕¶
等閒章句笑翻人¶
　　魯連不受賞¶
魯連談笑卻三軍玉璧冰壺不受塵一葉扁舟滄海濶¶
千金留與市㕓人¶
　　諸葛親細務¶
中持大體取英豪邊幅紛紛有六曹萬里經綸談笑了¶
區區蜀國豈須勞¶
<pb:KR4d0422_WYG_004-15a>¶
　　卧龍廬¶
風雨南陽一草廬不知容得幾江湖九層淵底驪龍睡¶
任有人窺頷下珠¶
　　赤壁故事¶
三分漢鼎勢全張未悟曹公獨渺茫赤壁風濤千載後¶
只教勲業屬周郎¶
　　讀洛神賦¶
八斗竒才筆力雄洛神一賦盡為功當時羅襪生塵處¶
<pb:KR4d0422_WYG_004-15b>¶
猶有波紋起細風¶
　　閒書¶
千里家山入寸眸碧天無際月横鈎書成得得秋風夜¶
一線㣲鴻獨倚樓¶
　　春深¶
新染薔薇一撲黄梨花亂舞白霓裳憑誰收拾春風去¶
催發酴醿滿架香¶
　　馬上七夕二首¶
<pb:KR4d0422_WYG_004-16a>¶
醉眠野鳥三呼起老雨西風一掃空馬上賦詩秋七夕¶
碧天無際思無窮¶
香盤綵帳蛛絲網嵗嵗年年七夕同何處巧成樓上女¶
玉鈎簾幕捲秋風¶
　　桃花曲¶
紅錦濯來一片新武林溪上照青春世間都唱桃花曲¶
誰是桃花洞裏人¶
　　桃花落¶
<pb:KR4d0422_WYG_004-16b>¶
溪上夭桃春巳過劉郎漸老奈花何狂風向晩休生惡¶
枝上殘紅苦不多¶
　　海棠曲¶
翠氅紅粧色正新精神占斷滿園春東風莫恠長耽睡¶
吹得醒來更誤人¶
　　城西遊¶
昨朝信馬鳳城西鞭約垂楊過小堤春色滿園花勝錦¶
黄鸝只揀好枝啼¶
<pb:KR4d0422_WYG_004-17a>¶
　　月宫謠¶
洞裏桃花不獨春劉郎才去阮郎新廣寒宫裏姮娥住¶
空惜娉婷不嫁人¶
　　紅葉流¶
霜落嚴秋錦樹空𤨏窻幽思滿西風金河本是無情水¶
流出宫中一葉紅¶
　　倚樓吟¶
獨上髙樓晩不歸碧空望斷鴈猶飛欄干十二無凭處¶
<pb:KR4d0422_WYG_004-17b>¶
靜倚東軒待月輝¶
　　征西囘¶
春囘三月過西州芳草青青不斷頭多少凍溪凝住水¶
盡隨歸客向東流¶
　　詠闗雎¶
佳人窈窕花難比才子温和玉不如紅日轉西家事緩¶
碧紗窻下詠闗雎¶
　　鳲鳩詞¶
<pb:KR4d0422_WYG_004-18a>¶
春風吹翅樹頭鳴呌散浮雲日色晴呼婦歸來鵲巢裏¶
鳲鳩元不解謀生¶
　　逺别離¶
霜落江寒鴻鴈稀倚樓人定怨歸遲笛聲喚起山頭月¶
飛上青天照别離¶
　　睡蝴蝶¶
芳草連山翠萬重天涯何處不春風玉蝴蝶在深花裏¶
想與莊周夢不同¶
<pb:KR4d0422_WYG_004-18b>¶
　　憶友¶
禁漏遲遲夜未分對床清話不生塵别來幾度西窻下¶
風雨瀟瀟憶故人¶
　　客館¶
客館蕭條動客情飛螢箇箇傍窻明樓頭鼓角風吹斷¶
漏下銀壺第一聲¶
　　春始來¶
三月南州草木長落花飛絮滿池塘東君也惜天涯客¶
<pb:KR4d0422_WYG_004-19a>¶
盡放春光過界牆¶
　　禪頌十首¶
如來妙法離文字萬語千言何處歸鹿苑秪園空浩浩¶
囘頭四十九年非¶
頂圓肩坦腹中花老大維摩不出家玉鏡金針休補綴¶
十方世界一袈裟¶
鏡中影像元非我石上精神郤是誰落盡桃花春不管¶
枝頭青子自纍纍¶
<pb:KR4d0422_WYG_004-19b>¶
衲子家風不外求何須苦鬭快龍舟許來大小如來藏¶
堅得俱低一指頭¶
見色明心方是暗聞聲悟道轉為遲斷頭船子無牽緒¶
自在滄浪東復西¶
驢頭馬面誰分别雕觜魚腮孰忖量諱郤舊名人不識¶
長沙元是舊三郎¶
禪榻夢囘三丈日香爐烟裊一絲風東家喃喃西家黙¶
都在去來大藏中¶
<pb:KR4d0422_WYG_004-20a>¶
倚棹乍離楊栁岸䇿笻又過杏花村水聲禽語相和應¶
說盡觀音不二門¶
春風展葉橋頭栁臘月開花水畔梅萬事隨縁真省力¶
何須心地冷如灰¶
朝雲暮月齋簷底春水秋山拄杖邊自任閒行與閒坐¶
年來忘盡祖師禪¶
　　古燕感懷¶
虎擲風拏感壯懷英雄遺恨化塵埃燕山依舊青如染¶
<pb:KR4d0422_WYG_004-20b>¶
佇望黄金布隗臺¶
　　焚勝梅香¶
春風吹滅小檠缸夢斷爐香結翠幢簷外杏花横素月¶
恰如梅影在西窻¶
　　薔薇¶
漫與東風作主人栽培花草伴閒身不辭接竹成髙架¶
收拾薔薇一片春¶
　　洛川¶
<pb:KR4d0422_WYG_004-21a>¶
洛川東邑幾時歸漾漾清流照翠㣲日暖雪消沙岸輭¶
鴛鴦相對不驚飛¶
　　宿寒山寺¶
樓上鳴鐘報五更朦朧深殿佛燈明更無幽夢隨寒枕¶
聽徹松風到岸聲¶
　　溪上¶
溪上映人楊栁黄滿溪流水碧泱泱憑君莫向溪南望¶
春草春風能斷腸¶
<pb:KR4d0422_WYG_004-21b>¶
　　素帳¶
山為屏帳草為茵車馬縱横動塞塵過客逺看霜一㸃¶
豈知中有讀書人¶
　　亭帳¶
草色如波照碧空新開一朶玉芙蓉雄風吹斷襄王夢¶
髙捲巫山十二峰¶
　　馬酮¶
青樓歌酒少年郎費盡千金笑一場玉釀飲來甘似醴¶
<pb:KR4d0422_WYG_004-22a>¶
羨伊不肯使人强¶
　　聞笳¶
霜天月夜鴈南歸塞上誰將捲葉吹莫逐西風聲斷續¶
天涯逺客不勝悲¶
　　鳳¶
來儀之日賀清朝一返丹山信息遙倘使而今有歸意¶
(闕/)¶
<pb:KR4d0422_WYG_004-23a>¶
¶
<pb:KR4d0422_WYG_004-24a>¶
　¶
　¶
　¶
　¶
　¶
　¶
　¶
　¶
<pb:KR4d0422_WYG_004-24b>¶
　¶
　¶
小戎非是七香車¶
　　逺山¶
仙娥初試鏡中粧左翠㣲濃右翠長應是無人愛平淡¶
不須重問畫眉郎¶
　　秋月¶
夢囘殘影來窻上日落清光墮馬前一片可將方鏡比¶
<pb:KR4d0422_WYG_004-25a>¶
照來照去巳三年¶
　　東勝道中¶
天荒地老物消磨贏得詩人感慨多兩鬢黄塵秋色裏¶
又投東勝過黄河¶
　　讀易¶
人常與易不相離著意求言轉見疑動靜旣萌爻象具¶
此情明得是蓍龜¶
　　學道¶
<pb:KR4d0422_WYG_004-25b>¶
收心學道造精㣲急著工夫巳是遲寡過誰如蘧伯玉¶
囘頭四十九年非¶
　　偶得¶
人之有善與誰行不善休忘教誨情責備百中無一二¶
聰明都是不聰明¶
　　夜雨¶
接地隂雲晩不開故鄉歸夢到邢臺枕邊忽聽雷聲起¶
風雨摐摐一發來¶
<pb:KR4d0422_WYG_004-26a>¶
　　棋¶
棋盤十九路縱横百著皆從一著生黑白自持心有亂¶
不如袖手看輸贏¶
　　寄温子玉¶
聰明天賦不能求求得聰明一世愁留得三分不曉事¶
禪房深處咽饅頭¶
　　桃枝曲¶
一色桃花十里春劉郎見日尚精神東風吹入西家去¶
<pb:KR4d0422_WYG_004-26b>¶
猶寄芳心憶故人¶
　¶
　¶
　¶
　¶
　¶
　¶
　藏春集卷四¶
